Requiem aeternam dona eis Domine, Et lux perpetua luceat eis.
In memoria aeterna erit justus, Ab auditione mala non timebit.
Requiem aeternam dona eis Domine.
Dies irae, Dies illa! Solvet saeclum in favilla, Teste David cum Sybilla.
Quantus tremor est futurus, Quanto Judex est venturus Cuncta stricte discussurus.
Tuba mirum spargens sonum Per sepulcra regionum Coget omnes ante thronum.
Mors stupebit et natura, Cum resurget creatura Judicanti responsura.
Liber scriptus proferetur, In quo totum continetur Inde mundis indicetur.
Judex ergo cum sedebit Quitquit latet, apparebit Nil inultum remanebit.
Dies irae, Dies illa!  Quid sum miser tunc dicturus Quem patronum rogaturus Cum vix Justis sit securus? Rex tremendae majestatis, Qui salvandos salvas gratis Salva me fons pietatis.
Recordares, Jesu pie Quod sum causa Tue vie Ne me perdas illa die.

[TEXT]
Quaerens me sedisti lassus, Redemisti crucem passus, Tantus labor non sit cassus.
Juste Judex ultionis, Donum fac remissionis, Ante diem rationis.
Ingemisco tamquam reus Culpa rubet vultus meus Supplicanti parce Deus.
Qui Mariam absolvisti Et latronem exhaudisti Mihi quoque spem dedisti.
Preces meae non sunt dignae, Sed Tu, bonus, fac benique Ne perenni cremer igne.
Inter Oves locum praesta Et ab hoedis me sequestra Stamiens in parte dextra.
Confutatis maledictus Flammis acribus addictis Voca me cum benedictis Oro suplex et acclinis Cor contritum quasi cinis, Gere curam mei finis.
Lacrimosa dies illa Qua resurget ex favilla, Judicandus homo reus Huic ergo parce, Deus.
Pie Iesu, Domine, dona eis requiem sempiternam, Amen.
Agnus Dei, qui tollis peccata mundi, Dona eis requiem sempiternem, Lux aeterna luceat eis, Domine, Cum sanctis Tuis in aeternum, Quia pius est.
Requiem aeternam dona eis Domine, Et lux perpetua lucat eis.

[TEXT]
Nunc transeāmus ad obligatiōnes.
Obligatio est juris vincŭlum, quo necessitāte adstringĭmur alicujus solvendae rei, secundum nostrae civitātis jura.
Omnium autem obligatiōnum summa divisio in dua genĕra deducĭtur: namque aut civīles sunt aut praetoriae.
Civīles sunt, quae aut legĭbus constitūtae aut certe jure civīli comprobātae sunt.
Praetoriae sunt, quae praetor ex sua jurisdictiōne constituit, quae etiam honorariae vocantur.
Sequens divisio in quattuor species deducĭtur: aut enim ex con-tractu sunt aut quasi ex contractu aut ex maleficio aut quasi ex maleficio.
Prius est, ut de his, quae ex contractu sunt, dispiciāmus.
Harum aeque quattuor species sunt: aut enim re contrahuntur aut verbis aut littĕris aut consensu.
De quibus singŭlis dispiciāmus.
Superiōre libro de jure personārum exposuĭmus: modo videāmus de rebus, quae vel in nostro patrimonio vel extra nostrum patrimonium habentur.
Quaedam enim naturāli jure communia sunt omnium, quaedam publĭca, quaedam universitātis, quaedam nullīus, plerăque singulōrum, quae variis ex causis cuīque adquiruntur, sicut ex subjectis apparēbit.

[TEXT]
Et quidem naturāli jure communia sunt omnium haec: aer et aqua profluens et mare et per hoc litŏra maris.
Nemo igĭtur ad litus maris accedĕre prohibētur, dum tamen villis et monumentis et aedificiis abstineat, quia non sunt juris gentium, sicut et mare.
Flumĭna autem omnia et portus publĭca sunt: ideōque jus piscandi omnĭbus commūne est in portĭbus fluminibusque.
Est autem litus maris, quatĕnus hibernus fluctus maxĭmus excurrit.
Ripārum quoque usus publĭcus est juris gentium, sicut ipsīus flumĭnis: ităque navem ad eas appellĕre, funes ex arborĭbus ibi natis religāre, onus alĭquid in his reponĕre cuilĭbet libĕrum est, sicŭti per ipsum flumen navigāre.
Sed propriĕtas eārum illōrum est, quorum praediis haerent: qua de causa arbŏres quoque in iisdem natae eorundem sunt.
Litŏrum quoque usus publĭcus juris gentium est, sicut ipsīus maris: et ob id quibuslĭcet libĕrum est casam ibi imponĕre, in qua se recipiant, sicut retia siccāre et ex mari deducĕre.
Proprietas autem eōrum potest intellĕgi nullīus esse, sed ejusdem juris esse, cujus et mare et quae subjăcent mari, terra vel harēna.
Universitātis sunt, non singulōrum, velŭti quae in civitatĭbus sunt theātra, stadia et similia et si qua alia sunt communia civitātum.
Singulōrum autem homĭnum multis modis res fiunt: quarundam enim rerum dominium nanciscĭmur jure naturāli, quod, sicut dixĭmus, appellātur jus gentium, quarundam jure civīli.
Commodius est ităque a vetustiōre jure incipĕre, palam est autem, vetustius esse naturāle jus, quod cum ipso genĕre humāno rerum natūra prodĭdit: civilia enim jura tunc coepērunt esse, cum et civitātes condi et magistrātus creāri et leges scribi coepērunt.

[TEXT]
Ferae igĭtur bestiae et volŭcres et pisces, id est omnia animalia, quae in terra, mari, caelo nascuntur, simulatque ab alĭquo capta fuĕrint, jure gentium statim illīus esse incipiunt: quod enim ante nullīus est, id naturāli ratiōne occupanti concedĭtur.
Nec interest, feras bestias et volŭcres utrum in suo fundo quisque capiat, an in aliēno: plane qui in aliēnum fundum ingredĭtur venandi aut aucupandi gratia, potest a domĭno, si is providĕrit, prohibēri, ne ingrediātur.
Quidquid autem eōrum cepĕris, eo usque tuum esse intellegĭtur, donec tua custodio coërcētur: cum vero evasĕrit custodiam tuam et in naturālem libertātem se recepĕrit, tuum esse desĭnit et rursus occupantis fit.
Naturālem autem libertātem recipĕre intellegĭtur, cum vel ocŭlos tuos effugĕrit vel ita sit in conspectu tuo, ut difficĭlis sit ejus persecutio.
Illud quaesītum est, an, si fera bestia ita vulnerāta sit, ut capi possit, statim tua esse intellegātur.
Quibusdam placuit, statim tuam esse et eo usque tuam vidēri, donec eam persequāris; quodsi desiĕris persĕqui, desinĕre tuam esse et rursus fiĕri occupantis.
Alii non alĭter putavērunt tuam esse, quam si cepĕris.
Sed posteriōrem sententiam nos confirmāmus, quia multa accidĕre solent, ut eam non capias.
Item ea, quae ex hostĭbus capĭmus, Jure gentium statim nostra fiunt: adeo quidem, ut et libĕri homĭnes in servitūtem nostram deducantur, qui tamen, si evasĕrint nostram potestātem et ad suos reversi fuĕrint, pristīnum statum recipiunt.
Item lapilli, gemmae et cetĕra, quae in litŏre inveniuntur, jure naturāli statim inventōris fiunt.
Item ea, quae ex animalĭbus dominio tuo subjectis nata sunt, eōdem jure tibi adquiruntur.

